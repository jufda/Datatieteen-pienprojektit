Paras asia, mitä buddhalaiset voivat tehdä ilmastonmuutosaktivismin hyväksi, on tarjota ilmastoaktivisteille tuntemus sopuisasta tyyneydestä, kärsivällisyydestä ja yhteistyöstä jopa niiden kanssa, joiden kanssa olemme eri mieltä. 
On masentavaa nähdä Extinction rebellion -ilmastoaktivistiryhmän Mark Ovlandin tapaisten buddhalaisten osallistuvan panikoiviin reaktioihin ilmastonmuutosongelmaan liittyen. Jos eivät edes buddhalaiset pysty säilyttämään malttiaan tässä tilanteessa, miten voimme odottaa sitä keneltäkään muulta?
Katsellessani monien ilmastonmuutosaktivistien toimia, minulle tulee selkeä mielikuva monien heidän tekemistensä taustalla olevasta ajattelusta, mikä menisi jotenkin näin: Ilmastonmuutos on kiireellinen ongelma – hätätilanne! Ihmiset alkavat toimia ilmastonmuutoksen korjaamiseksi vain, jos he ovat kauhuissaan. Näin ollen on parasta aiheuttaa mahdollisimman paljon paniikkia. 
Eivät tietenkään kaikki ilmastonmuutosaktivistit ajattele tai käyttäydy tällä tavalla. Olen myös varma, että useimmat näin ajattelevista ja toimivista kieltäisivät tekevänsä näin. Mutta nähdessäni ihmisten hyppivän lähijunien katoille harkitsemattomassa yrityksessä tehdä jotain ilmastokriisille, en voi olla ajattelematta, että paniikin lietsomisen täytyy olla ainakin osa heidän tehtäväänsä. 
Mutta mietipä toisia tilanteita, joissa ihmisillä näyttää olevan erinomaisia syitä panikoida. Jos olisit palavassa rakennuksessa hissiin juuttuneena, jopa silloin jokainen vähänkin järkevä ihminen kertoisi sinulle, että parasta olisi olla panikoimatta. 
Ilmastonmuutos on suuri ongelma, joka vaati kehittyäkseen miljoonien ihmisten satojen tuhansien vuosien yhteenlasketut toimet. Ihmisten aiheuttamien ympäristöongelmien ratkaisu vaatii miljoonien ihmisten yhteistyötä ja se voi viedä vuosikymmeniä tapahtuakseen.   
Ihmisen aiheuttaman ilmastonmuutoksen korjaaminen on kuin yritys kääntää kovassa vauhdissa olevaa suurta laivaa. Se ei tapahdu helposti ja sen aikaansaaminen edellyttää monien ihmisten yhteistyötä. “Koska me haluamme sen? NYT!” ei ole hyödyllinen iskulause. Me emme tule saamaan sitä NYT ja sen inttäminen, että meidän on saatava se NYT, saa meidät näyttämään taaperoilta, jotka ovat saaneet itkupotkuraivarin jostain asiasta, mitä heidän vanhempansa pyrkivät parhaansa mukaan korjaamaan.
Ratkaisu ilmastonmuutokseen ei tule olemaan vasemmistolainen tai oikeistolainen. Ilman poliittisen keskustelun kaikilla laidoilla olevien yhteistyötä me emme tule saamaan tätä hommaa korjattua. 
Me buddhalaiset voimme auttaa ihmisiä puhumaan toisilleen. Voimme tehdä sen kuuntelemalla, mitä sanottavaa ihmisillä oikeasti on. Useasti ne, jotka leimataan “ilmastonmuutoksen kieltäjiksi”, itse asiassa uskovat ihmisen aiheuttaman ilmastonmuutoksen olevan todellisen asian, joka vaatii välittömiä toimenpiteitä. Mutta he epäilevät niitä ratkaisuja, joita monet ympäristöliikkeen ihmiset tarjoavat, koska näihin ratkaisuihin liittyy usein keskitettyjen hallintoelinten vallan lisäämistä. 
Poliittisesti oikealla ja jopa keskellä olevat epäilevät myös niitä tapoja, joilla ympäristöaktivistit liittävät ilmastonmuutokset vaikka miten moniin vasemmistolaisiin ajatuksiin, joiden yhteys ilmasto-ongelmaan on parhaimmillaankin korkeintaan hatara. Otetaan esimerkiksi Ectinction rebellionin perustaja Stuart Basden, joka sanoo, ettei Extinction rebellion liity ilmastoon, vaan se perustettiin ottamaan kantaa asioihin kuten valkoinen ylivalta, patriarkaatti ja heteronormatiivisuus. Hän sanoo: “Keskittyminen ilmaston luhistumiseen (oire) ilman keskittymistä näihin myrkyllisiin harhakuvitelmiin (syyt) on … rasistinen ja seksistinen denialismin muoto, joka vie meidät kaikki pois tarpeellisesta keskittymisestä itsemme dekolonisaatioon. 
Siinä ei ole mitään pahaa, jos ajattelet myös näiden asioiden olevan tärkeitä. Mutta jos meidän kiireellisin ongelmamme on ilmastonmuutos, meidän pitää saada mukaan paljon ihmisiä laaja-alaisin poliittisin näkemyksin. Eivät kaikki tunnusta Basdenin näkemystä ilmastonmuutoksen perimmäisestä syystä, eikä hänen luonnehdintaansa länsimaisen yhteiskunnan luontaisesta pahuudesta ja alistavuudesta. Meidän tulee saada ne ihmiset mukaan, jotka näkevät asiat eri tavalla, jos me aidosti haluamme tehdä todellisia muutoksia. 
On tärkeää pitäytyä tehtävässä ja pysyä keskittyneenä. Myös tämä on sellaista, jossa buddhalaisten pitäisi olla hyviä. Jos me todella olemme hyviä keskittymään käsillä olevaan asiaan, se on myöskin jotain, mikä meillä on annettavanamme. Joten meidän buddhalaisten pitää varmistua kyvystämme pysytellä tehtävässä ja uudistaa oma päättäväisyytemme olla lipsumatta todellisesta tavoitteestamme. Tätä varten meidän on ylläpidettävä omaa meditaatioharjoitustamme joka ikisenä päivänä. 
Me buddhalaiset voimme kantaa kortemme kekoon myös auttamalla ihmisiä välttämään maailmanloppuista ajattelua. Kristinusko alkoi apokalyptisestä kultista, joka uskoi maailmanlopun olevan kohtsillään täällä. Minusta monet ilmastoaktivistit näyttävät korvaavan uskontoon perustuvan maailmanlopun pelolla, jonka vaikutuksessa saimme kasvaa, tieteeseen perustuvan maailmanlopun pelolla. Koko joukko ajatteluamme kristillisen lännen ihmisinä on saanut vaikutteita kristinuskon apokalyptisestä näkökulmasta, vaikka me emme sitä sanojemme mukaan tuekaan. 
Buddhalaisuus sen sijaan ei ole apokalyptistä. Se näkee asiat paljon pidemmällä aikavälillä, jossa historiaa mitataan yksiköillä, joita ihmismieli ei voi ymmärtää. Länsimaiset buddhalaiset unohtavat usein, kuinka paljon kristillinen apokalyptinen maailmankuva on värittänyt meidänkin ajatteluamme. Meidän tulisi muistuttaa itseämme, että buddhalaisuudessa ei nähdä asiaa niin, että maailmanloppu tulee minä hetkenä tahansa. 
En usko, että olisi olemassa tietynlaista buddhalaista toimintatapaa, joka pitäisi ottaa suhteessa ilmastonmuutokseen. Mutta uskon, että meidän pitäisi aina kunnioittaa sitoutumistamme eettiseen toimintaan. Jos hukkaamme yhteytemme sitoutumiseemme eettiseen toimintaan ja pyrimme nyt tekemään vahingollisia toimenpiteitä paremman tulevaisuuden luomisen toivossa, silloin olemme unohtaneet buddhalaisuuden keskeisimmät periaatteet.
Suhtaudun pääosin toiveikkaasti ihmiskunnan tulevaisuuteen. Uskon meidän kykenevän selviämään ilmastokriisistä ja löytämään tapoja tehdä maailmasta parempi paikka. On selvää, ettei ihmiskunta voi jatkaa samalla tavoin kuin olemme tähän asti kohdelleet maailmaa, jossa elämme. Tunnen, että pysyviä vaikutuksia aiheuttavat muutokset ovat jo tapahtumassa. Meidän tulee varmistaa, ettemme suista näitä myönteisiä muutoksia raiteiltaan panikoitumalla siitä, etteivät ne tapahdu riittävän nopeasti. 
On suuri ero olla kärsivällinen ja olla omahyväinen.  Buddhalaiset eivät ole omahyväisiä, mutta me olemme kärsivällisiä. Ymmärrämme todellisten ratkaisujen vaativan ponnistelua, mutta ne vaativat myös aikaa. “Milloin me haluamme sen? NYT!” -yleisö ei välttämättä havaitse tätä eroa, mutta se ei tarkoita heidän olevan oikeassa. 
Buddhalaiset tietävät myös, että äärimmäiset toimenpiteet harvoin tuottavat hyviä tuloksia. Tiedämme mahtavimpien, seksikkäimpien ja oletettavasti nopeimpien ehdotusten olevan yleensä huonoimpia tietyn ongelman ratkaisemiseksi. Meidän tulisi soveltaa meditaatioon liittyvää ajattelutapaamme siihen tapaan, jolla ajattelemme ympäristöongelmiamme. Joskus tylsä ratkaisu, joka kestää pitkään toteutua, on ainoa, joka oikeasti tulee toimimaan.
Minusta meidän buddhalaisten tulee muistaa, että ilmastonmuutosongelma ei ole vain todellinen ja kiireellinen, se myös on erittäin suuri ongelma, joka vaatii suunnatonta yhteistyötä sekä rauhallista, panikoimatonta suhtautumista. Jos voimme tukea ihmisten yhteistyökykyä ja paniikin välttämistä, näin me voimme auttaa parhaiten
Alkuperäisen blogikirjoituksen otsikko on “What Can Buddhists Do About Climate Change”. Brad julkaisi sen 21.10.2019. 

Teksti luettiin 24.10.2019 Kajo Zendo Turun viikkozazenissa.

Euro Tour-o 2016 T-paita edestä
Tänään on viimeinen kokonainen päiväni Pohjois-Irlannissa. Kohta lähden ulos nauttimaan päivästä.
Sain eilen T-paidat, jotka Annette Mann värkkäsi tämän vuoden kiertuettani varten, ja ne on tosi siistit! Teimme näitä vain sata, koska meillä ei ole hajuakaan ostaako niitä joku vai ei. Jos niitä on rundin päätteeksi jäljellä, myyn ne tämän blogin kautta. Mutta niitä, jotka ovat tulossa johonkin näistä alle listatuista tapahtumista (suom. huom. vanhentuneina jätetty pois) ja haluavat paidan, neuvon hankkimaan sen, kun niitä vielä on. Minulla ei ole suunnitelmissa tehdä niitä tämän enempää. T-paidan ostamisesi helpottaa kiertueestani selviämistä. 
Haluaisin jakaa tänään kanssasi muitakin Eurooppaan liittyviä uutisia. 
Gudo Nishijiman Fundamental wisdom of the middle way:stä tekemästä käännöksestä ollaan julkaisemassa espanjankielistä versiota. He pyysivät minulta alustusta aiheeseen. Niinpä kirjoitin sellaisen. Se on tässä:
Euro Tour-o 2016 T-paita takaa
Hola!
Kiitos kun luet tätä kirjaa. Se on mielestäni hyvä. En tiedä pitäisikö Nagarjuna sitä hyvänä. Jotkut Nagarjunan ihailijat Amerikassa pitävät sitä huonona. Ennen kuin sitä oli edes julkaistu, ennen kuin heillä oli ollut mahdollisuutta lukea kirjasta sanaakaan, nämä Nagarjunan fanit päättivät sen olevan kamala. Niinpä he menivät nettiin kertomaan kaikille, miten kamala se olikaan. Mietin lukivatkohan he kirjan sen jälkeen, kun se tuli saataville. En usko monenkaan lukeneen.
Tästä huolimatta se on minusta hyvä kirja, koska se ilmaisee erittäin hyvin opettajani ymmärryksen Mulamadhyamakakarikasta. Ilmaiseeko se sen, mitä Nagarjuna olisi halunnut sen sanovan englantia ja espanjaa puhuville ihmisille 1800 vuotta sen jälkeen, kun hän sen kirjoitti? En usko kenenkään pystyvän vastaamaan tähän kysymykseen. Mutta tämän verran aion sanoa: Vaikka pystyisit ilmaisemaan englanniksi tai espanjaksi täsmälleen sen mitä Nagarjuna kirjoitti, en silti usko, että se olisi aivan se, mitä Nagarjuna olisi halunnut sanoa meille hänen tulevaisuudessaan 1800 vuoden päässä. Siis jos hän ylipäätään halusi sanoa meille yhtään mitään. Tässä syy miksi. 
Mitä sinä haluaisit sanoa vuoden 3816 ihmisille, ehkä toisilla planeetoilla asuville ihmisille, jotka todennäköisesti puhuvat kieltä, jota ei ole nykyisellään edes olemassa, ja joiden elämä on niin omastasi poikkeavaa, ettet mahdollisesti pysty edes kuvittelemaan sitä?
Ehkä tiedät mitä sanoisit. Minulla itselläni ei ole aavistustakaan mitä sanoisin. Minä kirjoitan tällä hetkellä kirjoja ihmisille, jotka ovat elossa tänään. Jos ihmiset lukevat näitä kirjoja vuonna 3816 toisella planeetalla, kielellä jota ei edes ole olemassa tällä hetkellä, en tiedä olisiko heidän mahdollista ymmärtää niitä, vaikka ne olisi käännetty miten täsmällisesti ja tarkasti. Nagarjunan aikaan englannin kieltä ei ollut vielä olemassa, eikä ollut espanjaakaan. Intiassa tuolloin eläneet ihmiset eivät tienneet Pohjois-, Keski- ja Etelä-Amerikan olevan edes olemassa. 
Tältä näyttävät tulevaisuuden ihmiset kirjan mukaan, joka minulla oli noin kymmenvuotiaana.
Jos kirjani ovat olemassa vielä vuonna 3816 jaa., ja ihmiset ovat edelleen niistä kiinnostuneita, toivon että joku joka ymmärtää buddhalaisuuden perusasenteen kääntäisi ne senhetkiselle puhetavalle. Minulla ei ole väliä, jos kyseinen henkilö muuttaa sanomani sopivaksi vuoden 3816 kuulijakunnalle. Itse asiassa, minusta heidän pitäisi muuttaa kirjoittamaani. Luulen, että monet muutokset olisivat aivan välttämättömiä. Muuten sanani olisivat vain kuolleita sanoja kauan sitten kadonneelta ihmiseltä, kauan sitten hävinneestä kulttuurista. Niillä olisi hyvin vähän merkitystä.
Ajattelen Gudo Nishijiman tehneen näin Nagarjunan sanoille. Tämä ei ole peruskäännös. Mutta Nishijimalla on tiukka ote buddhalaiseen näkemykseen. Hän tuotti käännöksensä perustuen tähän ymmärrykseen ja perustuen ymmärrykseen 21. vuosisadan ihmisten mielenmaisemista. Nagarjuna ei olisi mitenkään voinut tietää, millaisia meidän aikamme ihmiset ovat. Joten, tämä kirja ei välttämättä ilmaise, mitä Nagarjuna halusi ilmaista lukijoilleen Intiassa 1800 vuotta sitten. Todennäköisesti se ei ilmaise sitä. Mutta ehkä se ilmaisee paremmin, kuin mikä olisi ollut Nagarjunalle mahdollista, sen, mitä 21. vuosisadan ihmisten tulee kuulla. 
Gudo Nishijima kuoli melko pian tämän kirjan englanninkielisen version valmistuttua. Lähetin hänelle yhden valmistuneista kirjoista, mutta en tiedä lukiko hän sitä. Hän oli silloin jo hyvin sairas. Hän kuitenkin luki ennen kuolemaansa joitain ensimmäisiä luonnoksia. Ja hän oli tyytyväinen siihen, miten olin korjaillut hänen sanojaan. 
En osaa lukea Espanjaa. Mutta olen ollut yhteyksissä kääntäjän kanssa ja mielestäni hän on hyvin pätevä ja huolellinen. Joten uskon tämän espanjankielisen käännöksen sanovan sen mitä Gudo Nishijima halusi sen sanovan. Mitä tulee Nagarjunaan, en osaa edes arvata. 
Jos joku haluaa kääntää tämän kirjan taas 1800 vuoden päästä, toivon heidän tekevän kaikki tarpeellisiksi katsomansa muutokset. 
Brad Warner
4. syyskuuta 2016
Los Angeles, Kalifornia
***
Siinä oli se, mitä sanoin esipuheessani Espanjan ihmisille. Kaiken tämän sanottuani, uskon sellaisille, mitä kutsuisin “museolaatuisiksi käännöksiksi”, olevan paikkansa näiden ikiaikaisten kirjojen, kuten Nagarjunan tai Dogenin Shobogenzon käännösten joukossa. Minä luen niitä. Tiedän tutkijoiden nauttivan niistä. On valtavan arvokasta yrittää säilyttää alkuperäisestä jäljennöksiä tuleville sukupolville. En vihaa tuollaisia käännöksiä. Pidän niistä. Ne ovat hyviä. Ne ovat hyödyllisiä. Ne ovat tarpeellisia syvällistä tutkimusta varten. 
Toivon sinun lukevan tuon (aiemman) kappaleen. Joskus minusta tuntuu, kuin tietyt ihmiset eivät huomaisi näitä asioita, kun sanon ne. Joten sanon sen uudelleen: En vihaa museolaatuisia käännöksiä buddhalaisista kirjoista! Rakastan niitä! Minulla on niitä täysi hyllyllinen! Tämä ei ole tuollaisten käännösten mollaamista!
Tähän kyseessä olevaan kirjaan liittyen, en ajattele Nishijiman tuottaneen museolaatuisen käännöksen Nagarjunan mestariteoksesta. Hän todellakin teki tämän Dogenille. Ehdottomasti. Hänen Chodo Crossin kanssa tekemänsä Shobogenzo-käännös on paras olemassa oleva englanninkielinen museolaatuinen käännös Shobogenzosta. Kenellä tahansa, joka sanoo toisin, joko ei ole riittävästi tietoa aiheesta, tai heillä on jonkinlainen  peitelty tavoite, jonka vuoksi sanoa tietyllä tavalla. 
Mutta en ollut koskaan varma, yrittikö hän tehdä näin Nagarjunalle vai ei. Kysellessäni häneltä siitä, joskus hänen vastauksensa kuulosti siltä, ikään kuin hän haluaisi tehdä museolaatuisen käännöksen, ja toisina kertoina hän näytti antavan ymmärtää, ettei hän välittänyt tällaisista asioista ollenkaan. Epäilen hänellä olleen kokonaan toisenlainen näkökulma asiaan, kuin kumpikaan näistä vaihtoehdoista. Oli miten oli, minusta se toimii kummassakin tapauksessa, koska museolaatuisia käännöksiä kirjasta on jo saatavilla kaikille niille, jotka sellaisen haluavat. 
Olkoon miten tahansa, välineinä alkuperäisten kirjoittajien pyrkimysten välittämiseen tavallisille lukijoille, jotka eivät ole valmiita perehtymään tutkijamaisen syvällisesti aiheeseen, nämä museolaatuiset käännökset ovat ongelmallisia – ja sisällytän Nishijima/Cross-käännöksen Shobogenzosta luokkaan “ongelmallisia tavallisille lukijoille”. Ne ovat hämmentäviä. Ne vaativat paljon kestävyyttä ja aivokapasiteettia pelkkään läpilukemiseen. Vaaditaan vahva ymmärrys historiasta pelkästään yritykseen lukea niitä. Ja mikä pahinta, ne yleensä ovat tylsiä useimmille lukijoille. 
Huomautan kuitenkin, että minulle ne eivät ole tylsiä. Mutta keskivertohenkilölle, joka haluaa vain tietää, mitä tämä koko buddhalaisuushommeli oikein on, ne ovat kammottavan tylsiä. 
Luulen, etteivät Nagarjuna tai Dogen olleet kammottavan tylsiä heidän alkuperäiselle lukijakunnalleen. Varmuudella ne olivat vaikeita (vaikka Dogen kirjoitti myös joitain juttuja, jotka oli tarkoitettu helpoiksi). Mutta pelkkä niiden läpi kahlaaminen ei ollut hirveä rääkki. Ne olivat merkityksellisiä ja jopa jännittäviä. 
Katso esimeriksi Lootus-suutraa. Sinulle ja minulle se on todellinen torkkujuhla. Mutta se on varmasti ollut kuin Harry Potter tai Houkutus-kirjasarja ihmisille tuhat vuotta sitten. Siinä on ihmisiä lentämässä ilmojen halki ja ampumassa säteitä otsastaan ja kaikenlaista mieletöntä juttua vain saamaan yleisö innostumaan, ennen kuin sen menee syvästi filosofisiin aiheisiin. 
Emme voi kaivaa esiin Nagarjunaa tai Dogenia tai tuntematonta (/tuntemattomia) Lootus-suutran kirjoittajaa ja kysyä heiltä, mitä he oikeasti tarkoittivat. Mutta me voimme löytää näistä vanhoista teksteistä merkityksiä itsellemme ja yrittää välittää tätä tutuille ja tuntemattomille tavalla, jota he voivat ymmärtää. Me saatamme epäonnistua, mutta mielestäni yrittämisessä on arvonsa. 

Alkuperäinen teksti oli nimeltään “To the People of the Year 3816 CE”. Brad julkaisi sen blogissaan 15.9.2016.
Luettu Kajo Zendo Turun viikkozazenissa 28.11.2019. 

Tulevasta kirjastani:
Oli miten oli, seuraavaksi Dogen tarjoilee jälleen yhden suosikkilausahduksistani tässä kirjoitelmassa. Hän sanoo: “Näin ollen kukan tai kuun virittämiä mielen värejä ei tulisi lainkaan nähdä minänä, mutta me ajattelemme ne meidän minäksemme.”
Ja hän päättää tämän osan sanomalla: “jos me pidämme meidän minänämme sitä, mikä ei ole meidän minämme, myös sen voi antaa olla niin kuin se on, mutta kun me selvennämme [sen tilan, jossa] ei ole mahdollisuutta tahrata vastenmielisiä tai miellyttäviä värejä, silloin totuudessa luonnostaan oleva toiminta on peittymättömät alkuperäiset piirteet”.
Me näemme, kuulemme ja koemme monia asioita – Dogenin esimerkit ovat kukat ja kuu. Ne ovat kivoja esimerkkejä. Uskon, että pystyt keksimään monia ei niin kivoja esimerkkejä asioista, joita olet nähnyt, kuullut tai muuten kokenut. Mitä vaan me kohtaammekaan, se “virittää mielemme värejä”, niin kuin Dogen sen laittaa sanoiksi. Meillä on niihin tietty henkilökohtainen reaktiomme, joka on ainutlaatuinen. Ihmiset reagoivat usein huimasti toisistaan poikkeavilla tavoilla samoihin kokemuksiin niissäkin tapauksissa kun seistään aivan vieretysten. Kaikki riippuu aiemmista kokemuksistasi.
Mutta miten ikinä reagoimmekaan kokemaamme, meillä on taipumus pitää tuota reaktiota minämme reagoimisena siihen mitä se sitten onkaan. Tällä tavalla me sitä kuvailemme. “Näin kyseisen näytelmän ja itkin liikutuksesta.” “Inhosin sitä voileipää.” Mikä onkaan reaktioni, se on esimerkki minusta. Voin määritellä itseni sen mukaan, miten reagoin asioihin. End of the Century on Ramonesin levyistä minun kaikkien aikojen suosikkini, vaikka monet Ramones-fanit vihaavat sitä. Voin määrittää itseni yhdeltä osaltani yhdeksi harvoista Ramones-faneista, jotka rakastavat tuota äänitettä. Enkä valehtelisi sanoessani näin.
On olemassa erilaisia syitä siihen, miksi pidän tästä levystä, jotka ovat ainutlaatuisia johtuen elämäni läpi kulkemastani reitistä. Ensinnäkin se oli ensimmäinen koskaan ostamani Ramonesin levy. Olin lukenut muutaman jutun heistä, mutta en tiennyt miltä he kuulostivat, kunnes laitoin tuon levyn isäni levysoittimeen. Ramones ei soinut Ohion radioasemilla noihin aikoihin. Olin myös levyn saadessani 16-vuotias, ja asioilla on enemmän merkitystä 16-vuotiaana kuin vanhempana.
Vuosia myöhemmin tuo levy on edelleen suosikkini, vaikka ymmärrän täysin, miksi muut Ramones-fanit eivät koe sitä samoin – erityisesti jos heidän ensimmäinen Ramones-levynsä oli yksi aiemmista levyistä.
On kummallista, miten me päädymme kaikenmaailman nokitteluihin toistemme kanssa perustuen omiin mieltymyksiimme, jotka ovat muotoutuneet täysin sattumanvaraisten juttujen pohjalta, joita me emme voineet millään lailla valita. Musiikkimaku on helppo juttu. Mutta niin ovat myös meidän uskonnolliset ja poliittiset mieltymyksemmekin elämässämme tapahtuneiden kaikenmaailman satunnaisten ja merkityksettömien juttujen muokkaamia. Silti me saamme tällaisilla asioilla itsemme tosi koville kierroksille. Joskus vaarallisen koville! Jos perehtyisimme itseemme ja saisimme selville, miten merkityksettömiä juttuja ne olivat, me todennäköisesti haaskaisimme asiaan paljon vähemmän energiaa.
Nuo jutut eivät ole todellinen minämme. Meidän todellinen minämme on jotain kokolailla täysin erilaista.


Alkuperäinen kirjoitus oli nimeltään The colors of the mind  ja Brad Warner julkaisi sen hardcorezen.info -blogissaan 6.11.2020.

En ole aivan varma, mitä tämän viikon blogipostaukseksi tarjoamani materiaali on. Se saattaa olla muistiinpanoja johonkin YouTube-videoistani. Se voi olla merkintöjä, joita olen tehnyt tulevaa kirjaani varten. Ehkä se on molempia!
Olen pannut merkille jo vuosikaudet, että monet itselleni mieleisimmistä buddhalaisista opettajista sanovat silloin tällöin juttuja, jotka voi kasata yhteen lauseeseen muotoon “maailmankaikkeus syntyy ja kuolee mukanasi”. Se on omituinen ilmaisu, joka on täysin ristiriitainen sen kanssa, mitä useimmat meistä on opetettu uskomaan. Minä opin asian niin, että tulin maailmankaikkeuteen, joka oli ollut täällä jo miljardeja vuosia ennen saapumistani, ja opin, että kuoltuani maailmankaikkeus jatkaa kulkuaan ilman minua. Ja kuitenkin monet syvästi arvostamistani opettajista sanoivat toisin. 
Sen sijaan, että kommentoisin tässä blogissa, miksi ajattelen heidän sanoneen moisia outoja juttuja, tuon tarjolle kokoelman näitä outoja toteamuksia.
Nauti!
Kirjoituksessaan Yui butsu yo butsu (Buddhat yhdessä buddhien kanssa) Dogen sanoo: “Vuoret, joet, maa ja ihmisolennot syntyvät yhdessä. Kolmen ajan buddhat (menneisyyden, nykyisyyden ja tulevaisuuden) ja ihmisolennot ovat aina harjoittaneet yhdessä.”
Seuraavaksi hän sanoo: “Jos me siis katsomme vuoria, jokia ja maata ihmisolennon syntyessä, me emme näe tätä ihmisolentoa ilmestymässä erillisenä vuorten, jokien ja maan päälle, jotka olivat olemassa ennen [tämän ihmisolennon] syntymistä.”
Kosho Uchiyama kirjassaan Opening the hand of thought sanoo jotain tämän kanssa samankaltaista, mutta vie sen vieläkin pidemmälle. Hän sanoo: “Otettuani ensimmäisen henkäykseni minun maailmani syntyi kanssani. Kuollessani maailmani kuolee kanssani. Toisin sanoen en syntynyt maailmaan, joka oli täällä jo minua ennen. En elä vain yhtenä yksilönä miljoonista, enkä jätä kaikkea taakseni elämään jälkeeni.” 
Kirjassaan Each moment is the universe Dainin Katagiri sanoittaa saman ajatuksen näin: “Kun olennot ilmestyvät, miksi satut olemaan tämä tietty henkilö, joka juuri nyt olet? Et tiedä tarkasti miksi, mutta olet olento, jonka elämää kannattelee ajan ja avaruuden valtaisa verkko. Kun tietty olento nousee esiin, se ei ole vain yksi asia, joka tulee näkyviin – kaikki olennot ilmestyvät samaan aikaan. Yksittäinen asia ei pysty syntymään yksin, koska kaikki elämä on syvällisesti yhteydessä kaikkeen, eikä millään ole omaa riippumatonta olemassaoloaan. Kun synnyt, koko maailma syntyy kanssasi. Kun kuolet, koko maailma kuolee kanssasi.”
Kodo Sawaki roshi sanoi kirjassa Discovering the true self: “Kun me synnymme, myös meidän maailmankaikkeutemme syntyy. Kun me kuolemme, me otamme maailmankaikkeudestamme kaiken mukaamme.”
Kirjassa “I am that” advaita vedanta -opettaja Nisargadatta Maharaj sanoo: “Koko maailmankaikkeus syntyy kehon kanssa ja kuolee kehon kanssa. Sillä on alku ja loppu tietoisuudessa, mutta tietoisuus ei tiedä alkua tai loppua.”
Katagiri roshi puhuu siitä, miten zazenin harjoittaminen tekee kaikista tällaisista buddhalaisuuden filosofiasta löytyvistä oudoista toteamuksista selkeitä. Sitten hän toteaa: “Tämä hetki on tärkeä, koska juuri tässä oleva hetki on ikuinen ja ainiaan kestävä. Mitä ikuinen tarkoittaa? Se tarkoittaa sitä, että juuri tämä hetki ilmestyy hetki toisensa jälkeen kaikkina olentoina – ja jälleen tämä hetki, ja jälleen tämä hetki. Siksi nykyhetki on ikuinen, koska juuri nyt ilmestyy ikuisesti. Tämä nykyhetki ei ole vain nykyhetki. Se on yhteydessä koko maailmankaikkeuteen. Jos näet tämän maailmankaikkeuden, tajuat, että olet osa elävää todellisuutta, joka muuttuu jatkuvasti jokaisen hetken olosuhteiden mukaan. Silloin ymmärrät, miksi ihmiselämä on tärkeä. Se on tärkeä, koska jos pidät huolta tästä hetkestä täydestä sydämestäsi, luot hyviä olosuhteita seuraavaan nykyhetkeen.
Uchiyama roshi taas sanoo vähän sen jälkeen, kun hän on sanonut maailman syntyvän ja kuolevan hänen kanssaan: “En voi tarpeeksi korostaa sitä, miten olennaista on katsoa hyvin, hyvin huolellisesti tätä universaalia minää, joka läpäisee maailmankaikkeudessa kaiken. Elät yhdessä maailmasi kanssa. Maailmassa kaikki asettuu kaiken läpäiseväksi minäksi vasta kun ymmärrät tämän läpikotaisin. Buddhalaisina me lupaamme pelastaa kaikki tuntevat olennot, jotta tästä minästä voi tulla aikaisempaakin enemmän oma itsensä.” Tässä meillä on taas yksi toteamus, mikä painottaa buddhalaisen harjoituksen eettistä puolta: kaikkien olentojen pelastaminen. Mutta taaskaan me emme saa minkäänlaisia todisteita siitä, että kun me synnymme ja kuolemme, maailmankaikkeus syntyy ja kuolee kanssamme.
Kodo Sawaki sanoi myös näin: “‘Minuksi’ kutsumani ei pysty pitämään itseään elossa. Kun luovumme tästä ‘minusta’, siitä tulee minä, joka on maailmankaikkeus.” Hän sanoi vielä, että “Henkilökohtainen toimintasi on koko maailmankaikkeuden toimintaa. Sinä toimit yksin maailmankaikkeutena. Tätä tarkoittaa syvällinen zen-harjoitus.”
Dogen sanoo seuraavaksi, sen jälkeen, kun hän on väittänyt maailmankaikkeuden syntyvän ja kuolevan mukanamme ja sanonut meidän pitävän perehtyä siihen: “Me emme tiedä loppua tai alkua, mutta me olemme syntyneet. Emmekä me totisesti tiedä vuorten, jokien ja maan rajoja, mutta me näemme ne täällä ja tässä paikassa. On kuin ne kävelisivät. Älä valita, ettei vuoria, jokia ja maata voi verrata syntymään. Valaise vuoret, joet ja maa niin kuin ne on kuvattu, kerta kaikkiaan samana kuin meidän syntymämme.”
TÄMÄ JUTTU ON ANNETTU MAKSUTTA, MUTTA SUURIN OSA TULOISTANI TULEE LAHJOITUKSISTA. LAHJOITTAAKSESI VOIT MENNÄ OSOITTEESEEN http://hardcorezen.info/donate
Brad julkaisi tämän kirjoituksen hardcorezen.info-blogissaan 8.11.2021. 

“Minä järjestäytyy ja muodostaa koko maailmankaikkeuden. Näe jokainen yksittäinen asia tässä maailmankaikkeudessa ajan hetkenä. Asiat eivät rajoita asioita, aivan kuten hetket eivät rajoita hetkiä. Näin koko ajan maailma nostattaa tietä etsivän mielen. Koko mielen maailma nostattaa ajan. Harjoitus ja kokemus ovat samalla tavalla. Mieli järjestäytyy ja näkee itsensä. Näin käsitetään se, että minä on aika.”Dogen Zenji: Uji, Olemassaolo-aika
Maailmassamme on paljon kaikenlaista: pöytiä ja tuoleja, ovia ja ikkunoita, kissoja ja koiria, mustia ihmisiä, valkoisia ihmisiä, ruskeita ihmisiä, vähän vähemmän ruskeita ihmisiä ja niin edelleen ja niin edelleen. 
Monien elämässämme kokemiemme asioiden joukossa on asia, jota kutsumme minäksi. Meidän yhteiskunnassamme vallalla olevan uskomuksen mukaan on tosi paljon näitä, mitä kutsumme minäksi. Meille kerrotaan, että jokainen tällainen minä on ainutlaatuinen. Jokainen minä kuuluu sille itselleen. Minät voivat olla keskenään vuorovaikutuksessa, mutta jokainen minä on oma juttunsa. Minät voivat kiintyä kovasti toisiinsa ja tietää paljon toisistaan, mutta ne ovat ikuisesti erilliset. Minä en voi olla sinä, etkä sinä voi olla se mikä minä olen. 
Useimmat meistä varttuvat uskoen asioiden olevan tällä tavalla. 
Ihmiskunnan historiassa kuitenkin jonkinlainen joukko ihmisiä eri kulttuureissa ja eri aikoina on huomannut jotain muuta minään liittyen. He ovat huomanneet, että minä ei ole henkilökohtainen. Se ei kuulu minulle. Tämä käsitys minästä on täysin vastakkainen yleiseen käsitykseen verrattuna.
Useimmille tämä vaikuttaa täysin järjettömältä väitteeltä. Kuka tahansa voi nähdä, että tämä ei ole totta! Jos esimerkiksi minä menen ja tinttaan Larrya päähän, Larryn nuppi tutisee ilkeästi, ja minä tunnen vähän kipua kädessäni. En tunne mitään Larryn tuntemasta kivusta, eikä Larry tunne kipua, joka on minun kädessäni. 
Porukat, jotka väittävät, ettei minä kuulu minulle, ymmärtävät tämän yhtä selvästi kuin Larry. He tietävät miltä tuntuu tuntea kipua, jota kukaan muu ei tunne. Todennäköisesti he tietävät tämän tosi hyvin, koska monen tämän minä ei kuulu minulle -porukan tyypin elämänpolku on ollut tosi kivulias. Monesti kovat kivut ovat syypäät siihen, että he ovat päättäneet perehtyä siihen, mikä tämä minäksi kutsumamme on. 
Useimmat heistä yllättyvät huomatessaan, että minä ei kuulu minulle. Minä ainakin yllätyin, vaikka olin ennen asian omakohtaista kokemista monta kertaa kuullut ja lukenut väitteen, ettei minä kuulu minulle. Vaikka olisitkin älyllisesti valmistautunut asiaan, se ei auta välttymään tältä yllätykseltä. Vaikka uskoisit, että minä ei kuulu minulle, et pysty välttämään yllättymistäsi, kun lopulta huomaat, ettei minäsi kuulu sinulle. Niin kuin Dogen sanoo, ettei kukaan koskaan sano: “Nonni! Tässäpä on todellistuminen. Se on täsmälleen niin kuin oletinkin sen olevan.”
Tämän kirjoitukseni alussa lainaamassani kappaleessa Dogen tarjoaa yhden tavan ymmärtää minuuden todellinen luonne. Se ei ole ainoa tapa. Se ei ole edes ainoa tapa ymmärtää Dogenin esittämän minuuden luonne. Häneltä on tullut monia muitakin ehdotuksia, mutta satun vain pitämään tästä eniten.
– Näe jokainen yksittäinen asia tässä maailmankaikkeudessa ajan hetkenä, hän sanoo. Hän kannustaa meitä hetken ajattelemaan asioita tällä tavalla ja katsomaan, mitä se meissä aiheuttaa. Hän haluaa meidän luopuvan hetkeksi tavallisesta asioiden käsittämisen tavasta ja kokeilla jotain muuta. Sen sijaan, että me pitäisimme jokaista havaitsemaamme asiaa samaan aikaan olemassaolevina eri paikoissa, hän kehottaa meitä kokeilemaan jokaisen havaitsemamme asian tai olennon tai henkilön ajattelemista omina ajan hetkinään. 
Tämä kuulostaa kummalliselta, mutta kokeillaanpa sitä joka tapauksessa. Sen sijaan, että ajattelisin minua täällä ja sinua siellä, kokeilen ajatella sinua ja minua kahtena ajan hetkenä. Me olemme tottuneet pitämään itseämme olentona, joka säilyy olemassa monien hetkien ajan. Tämän kirjoituksen ensimmäisen lauseen kirjoittanut Brad on sama Brad, joka kirjoittaa tätä lausetta. Näin minä ainakin yleensä ajattelen asian olevan. 
Mitä jos ajattelisinkin toisin? Jos ajattelenkin ensimmäisen lauseen kirjoittaneen Bradin olevan eri Brad kuin tätä lausetta kirjoittava Brad? Näin on mahdollista tehdä. Jerry Seinfeldillä on tästä hauska läppä. Hän kertoo olevansa joskus “iltahissu”, joka juhlii ja remuaa yömyöhään vähääkään miettimättä “aamuhissua”, joka seuraavana päivänä kärsii “iltahissun” edellisen yön kohelluksesta. Meille tuppaa käymään näin aika helposti. 
No niin, perehdytäänpä tähän aiheeseen vähän syvemmälti: Mitä jos ajattelen, että minä ja sinä ovat sama minä, ja ne ovat olemassa himpun toisistaan poikkeavina aikoina. Näytät seisovan edessäni samaan aikaan kun minä seison sinun edessäsi. Mitä jos olisikin parempi tapa nähdä todellisuuden luonteeseen? Ehkä Dogenin ehdotus voisikin olla hyvä tapa ymmärtää, miten asiat todellisuudessa ovat. Dogen ehdottaa tätä tapaa, koska hänestä on hänen omien kokemustensa pohjalta parempi käsittää asiat sillä tavoin, että tämä minä ei kuulu tälle minälle. 
– Asiat eivät rajoita asioita, aivan kuten hetket eivät rajoita hetkiä, hän sanoo. En pysty laittamaan pulloa ja kirjaa täsmälleen samaan paikkaan. Toisen on oltava toisen vieressä, päällä tai jossain muussa paikassa. Myöskään hetket eivät tapahdu samaan aikaan. Lukiosta valmistumiseni hetki ei ole sama kuin tämä, kun kirjoitan tätä tekstiä. Klo 15.05 ja klo 15.06 sunnuntai-iltapäivällä eivät rajoita toisiaan. Ne eivät ole sama aika. 
– Tästä syystä koko ajan maailma nostattaa tietä etsivän mielen. Koko mielen maailma nostattaa ajan. Samoin on harjoituksen ja kokemuksen kohdalla, hän sanoo. Tämä onkin vähän hankalammin ymmärrettävissä. Hänestä asioiden toisiaan rajoittamattomuuden ja hetkien toisiaan rajoittamattomuuden ilmiöt ovat syy siihen, että meille tulee tarve ymmärtää todellisuuden todellinen luonne. Hän sanoo, että mieli luo ajan, jotta se voisi ymmärtää mikä mieli itsessään on. Tässä yhteydessä mieli ja minä saattavat olla kaksi nimeä yhdelle ja samalle asialle. 
Hänen mainitessaan asian olevan samalla tavalla harjoituksen ja kokemuksen kohdalla hän viittaa ristiriitaan tai näkemyseroon, joka zazenia harjoittavien ihmisten keskuudessa ilmenee. Jotkut ovat sitä mieltä, että me harjoitamme zazenia, jotta saavuttaisimme valaistumiseksi kutsutun kokemuksen. Valaistuminen on yhtäkkinen kokemus siitä, että minä ei kuulu minälle. 
Dogen näki asian toisin. Hän sanoi, etteivät zazenin harjoittaminen ja valaistumiskokemus ole kaksi eri asiaa. Hän toteaa niiden olevan yksi ja sama asia. Voit verrata sitä kuntoiluun ja painon pudottamiseen. Voit sanoa kuntoilevasi pudottaaksesi painoa. Aina hölkätessäsi, uidessasi tai fillaroidessasi laitat kuitenkin liikkeeseen sellaisia toimintoja kehossa, mitkä karistavat osan sen keräämästä rasvasta. Kuntoilu ja painon pudottaminen ovat näin ollen saman ilmiön kaksi puolta. 
Samalla tavalla aika laittaa saman asian kaksi puolta näyttämään erillisiltä asioilta. Hetki, jona ajat pyörälläsi, ei rajoita hetkeä, jolloin huomaat laihtuneesi kilon. Se ei kuitenkaan tarkoita, etteivätkö nämä kaksi hetkeä liittyisi toisiinsa. 
Ehkeivät ne hetket, joina minä koen olevani ikuisesti eri kuin sinä olet ja sinä koet olevasi ikuisesti eri kuin minä, olekaan sitä mitä olemme ajatelleet niiden olevan. Ehkä se onkin sama minä katselemassa itseään kaksien silmien kautta. 
– Näin ollen, Dogen sanoo, minä järjestäytyy ja näkee itsensä. Ehkä hän voisi sanoa, että “minä järjestäytyy ja näkee minän”. Itse asiassa japanin kielen sanat “minä” ja “itse” ilmaistaan samalla sanalla jiko, ja hän käytti tätä sanaa. 
Minulla on jossain kuva, missä seison pikkupoikana savesta tekemieni dinosaurusten edessä. Aina tätä Dogenin toteamusta lukiessani mieleeni tulee tuo kuva. Tein lauman savidinosauruksia ja järjestin ne eteeni niitä ihmetelläkseni. Ja äitini nappasi kuvan minusta niitä pällistelemässä. 
Ehkä minä tekee samaan tapaan itsestään monta minää ja katselee sitten itseään jokaisen tällaisen luomansa minän kautta.
Eihän tämä tietenkään mene täsmälleen näin. Tämä ei ole lopullinen vastaus kysymykseen todellisuuden todellisesta luonteesta. Se on vain erilainen tapa nähdä asioita. Aivan kuten kaikilla muillakin näkemisen tavoilla tälläkin on hyötynsä ja heikkoutensa. Mikään näkemisen tapa ei koskaan ole lopullinen aito ja oikea tapa. Tämä johtuu siitä, että ihmismielen kyvykkyydellä on rajansa. Se ei milloinkaan pysty käsittämään lopullista vastausta. Se ei kuitenkaan tarkoita, etteikö lopullista vastausta olisi, tai etteikö minä pystyisi vaistonvaraisesti ymmärtämään lopullista vastausta. 
– Näin käsitetään se, että minä on aika, sanoo Dogen. Tämä ei ole hänen minästä ja ajasta kirjoittamansa tekstin loppupäätelmä. Tämä kohta on itse asiassa kirjoituksen alussa. Hänellä on paljon enemmän sanottavaa tästä aiheesta. Tässä kappaleessa hän kuitenkin pyrkii luomaan pohjan sille, mitä hän myöhemmin kirjoituksessaan sanoo. 
Jos haluat tukea työtäni, voit mennä osoitteeseen hardcorezen.info/donate, mistä löytyy linkit Patreon ja PayPal -tileilleni. Suurin osa tuloistani tulee tällä tavalla. 
Brad Warner julkaisi tämän blogissaan Hardcorezen.info elokuun 26. päivänä vuonna 2023. Tarina luettiin Kajo Zendon syysretriitillä Lammin retriittikeskuksessa 27.8.2023.